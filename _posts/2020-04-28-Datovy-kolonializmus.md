---
layout: post
title: "O datovém kolonializmu"
tags: [cs]
lang: cs
---

__[English version of the post](/2020/04/28/Data-Colonialism.html)__

Poslední na tomto blogu většinou komentuji odborné články o strojovém překladu,
které nebývají delší než deset stran. Tentokrát udělám výjimku a napíšu o
knize, která je dlouhá několik set stran. Věnuje se některým důležitým
společenským problémům, nad kterými by se lidé, kteří se věnují umělé
inteligenci, měli čas od času zamyslet.

Kniha se jmenuje [The Cost of Connection: How Data Is Colonizing Human Life and
Appropriating It for Capitalism](https://colonizedbydata.com) a stojí na
myšlence, že ekonomický model, kdy firmy sbírají data o lidech (uživatelích,
pracovnících, zákaznících, ...) a využívají tato data ke generování zisku, je
novou formou kolonializmu (jakkoliv to může znít šíleně) a představuje riziko
pro budoucnost demokracie a stabilitu ve společnosti. Autoři knihy jsou
profesoři sociologie [Nick
Couldry](http://www.lse.ac.uk/media-and-communications/people/academic-staff/nick-couldry)
z London School Economics a [Ulises
Mejias](https://www.oswego.edu/communication-media-and-the-arts/ulises-mejias)
ze State University of New York, knihu vydalo nakladatelství Stanford
University Press v roce 2019.

Protože se žívím tím, že vymýšlím nové metody, jak využívat jazyková data a
učím studenty, jak zacházet s metodami, které už existují, otázka, k čemu vedou
nebo mohou vést tyto metody v globálním měřítku, je něco, nad čím bych se měl
zamýšlet. Kniha, o které zde píšu, se na problémy sběru dat dívá z levicového
pohledu. I když ne úplně se vším souhlasím, myslím, že představuje zásadní
myšlenky.

Říká se, že data jsou ropou 21. století. Tato metafora říká, že data se
v ekonomice stávají stále důležitějším zdrojem, možná na úrovni přírodních
zdrojů. Kolonializmu jde vždy o přivlastňování si nových zdrojů pro získání
většího zisku a moci. V minulosti to byla půda, nerostné bohatství a lidská
práce. V datovém kolonializmu je tím zdrojem sám lidský život převedený do dat.

Datový kolonializmus definují následovně:

> Formující se nový řád pro přivlastňování si cizích lidských životů tak, aby
> z nich bylo možné nepřetržitě získávat data za účelem zisku.

Problémy, které souvisí se sbíráním a zpracováním dat autoři knihy nevnímají
jako jednotlivosti, který by bylo možné vyřešit nějakými jednoduchými
opatřeními nebo změnou chování jednotlivců. Vnímají je jako projev zásadně
odlišného společenského řádu, který není ve své podstatě ani dobrý ani špatný
(přestože ho po většinu knihy kritizují), a který bychom měli pochopit dříve,
než bude pozdě, abychom mohli dělat náležitá politická rozhodnutí.

## Liberální pohled a liberální protiargumenty

Než vysvětlím, jak na problém nahlíží autoři knihy, zkusím popsat, co si
myslím, že je mainstreamový pohled na věc, který by asi autoři knihy považovali
za hodně naivní.

Všechny produkty a služby, jejichž poskytovatelé shromažďují data, využíváme
zcela dobrovolně. Zákony vyžadují, aby způsob a účel, za jakým se data sbírají,
byly vysvětleny ve smluvních podmínkách. Ty říkají, jakou službu
uživatel/zákazník dostane a jaká data a za jakým účelem si poskytovatel služby
vezme (zlepšování služby, zobrazování reklamy, marketing). Uživatelé/zákazníci
si mohou obchodní podmínky přečíst a (racionálně, ha, ha) se rozhodnout, jestli
jsou podmínky pro ně výhodné nebo nevýhodné.

První námitkou je to, že volba v tomto případě není tak docela svobodná. Je
samozřejmě možné nevyužívat některé běžné technologie a některé běžné produkty,
ale současně se nelze plnohodnotně účastnit společenského, hospodářského a
politického života. Asi se dá celkem dobře existovat bez účtů na sociálních
sítích, ale je prakticky nemožné nemít bankovní účet (a každá banka dělá data
mining s daty od svých klientů), nemít mobilní telefon nebo nemít emailovou
schránku, která by nebyla fyzicky v cloudu na nějakém cizím počítači.

Další problém je, že není možné jednoduše odhadnout, jakou hodnotu mají moje
data pro druhou stranu. Bez toho ale není možné vědět, jestli jsou pro mě
podmínky, na které přistupuji, výhodné nebo ne. Uživatel sociální sítě, klient
banky nebo zákazník mobilního operátora nemá šanci odhadnout, jaké má druhá
strana náklady a jaké zisky z využití dat. Vlastně vůbec nevíme, jakou smlouvu
v takovém případě uzavíráme.

Další problémem je, že je jen velmi těžké předpovídat, jakým směrem se vydá
vývoj technologií. Lidé, kteří se dnes zdráhají nahrát svoje fotky na Facebook,
by je tam možná s klidem před deseti lety nahráli. V té době bylo ostatně
jediným způsobem, jak na fotkách vydělat, bylo zobrazování reklamy při jejich
prohlížení. V roce 2020 je možné pomocí hlubokého učení fotky automaticky
analyzovat a zjistit tak cenné informace o životě jednotlivců, které se dají
využít při cílení reklamy a které by nikdo nejspíš dobrovolně nesdělil.

Na první pohled se může zdát, že řešením je důslednější zákonodárství a lpění
na obchodní etice, což zařídí, že koncoví uživatelé budou lépe informováni.
Tím vznikne větší tlak na firmy, aby k problematice využívání uživatelských dat
přistupovali férově. Když se tak nestane, vznikne prostor pro konkurenty, kteří
nabídnou férovější podmínky.

Kniha, o které se už dvě normostrany chystám psát, tvrdí, že nic takového není
možné. Tyto problémy totiž nejsou jednotlivosti ve vztahu jednotlivých
uživatelů a firem, ale bytostný problém současného kapitalizmu, který je jistým
způsobem funkčně dost podobný historickému kolonializmu. Firmy a státy si
přivlastňují data (a ospravedlňují to tím, že jsou vlastně volně k dispozici,
jen vědět, jak je posbírat) velmi podobným způsobem, jako si kolonizátoři
přivlastňovali přírodní a lidské zdroje (zámořské země byly také volně
k dispozici, stačilo si pro ně doplout). Kolonizátor a kolonizovaný nikdy
nebudou v takové vzájemné pozici, aby uzavřeli férovou dohodu.

## Datový kolonializmus

Ústřední myšlenkou knihy je funkční analogie mezi současnou společenskou a
ekonomickou situací a historickým kolonializmem: Levné a rychlé využívají
lidských životů za účelem generování zisku, aniž by využívaní lidé k tomu měli
co říct. Svojí formou je samozřejmě datový kolonializmus naprosto nesrovnatelný
s historickým kolonializmem, který svých cílů dosahoval pomocí brutálního
násilí. Nic takového se samozřejmě neděje, jejich podobnost je čistě funkční.

Firmy, které vydělávají na využívání uživatelských dat se chovají podobně jako
kolonizátoři, kteří prohlašovali nově objevená území za „terra nullius“, území
nikoho, které je možné si jen tak přivlastnit. Podobně jako dnes to dělo
v nějakém právním rámci. Například Španělští kolonizátoři museli podle zákona
nahlas přednést obyvatelstvu nově získaných kolonií dokument, který se jmenoval
Requiremento. Pokud nic nenamítali (což nedělali, protože nemluvili španělsky),
stali se poddanými španělského krále. Nekonečný text EULA (End-user licence
agreement) u služeb, které sbírají naše data, je jeho současnou obdobou.
V mnoha případech případech uživatelé textu rozumí velmi podobně tomu, jak
jihoameričtí vesničané rozuměli španělskému Requirementu.

### Monopoly a monopsony

Raný kapitalizmus 19. století vedl ke značně nerovnoměrné distribuci zisků
z práce a uvrhl tak průmyslové dělníky do extrémní chudoby s nižší kvalitou
života, než bylo běžné v předindustriální době. Jedním z důvodů byly monopsony
(opak monopolů) na trhu práce.

Zatímco v případě monopolu je na trhu jediný prodávající, který tím pádem může
zvyšovat libovolně cenu svých produktů, v případě monopsonu je na trhu jediný
kupující, který může stlačit cenu dolů, jak jen to jde. Je zřejmé, že jak
monopoly, tak monopsony brání trhu fungovat tak, jak bychom si rádi
představovali, že bude fungovat. V raném kapitalizmu se průmyslové podniky
staly monopsony nabízejícími práci (nebo efektivně tvořily kartely) a lidé,
kteří neměli rozumnou možnost se stěhovat nebo si zvyšovat kvalifikaci, museli
tyto podmínky přijmout a žít v chudobě.

V podnikání založeném na uživatelských datech je pět největších globálních
hráčů, kteří nejsou daleko od toho být kombinací monopolu a monoposonu: jediným
kupujícím/sbírajícím dat a jediným prodávajícím produktů založených na datech.
Antimonopolní legislativa národních států se snaží nějakým způsobem bránit, ale
bez větších úspěchů. Kdokoli by teď chtěl založit nový Google, potřeboval by
k tomu spoustu uživatelských dat, aby mohl poskytovat služby podobné kvality,
ale samozřejmě k takovým datům se nelze dostat, když všichni používají Google.
Kvůli datům (a ne kapitálu) neexistuje způsob, jak vstoupit na trh později a
efektivně konkurovat.

Nespoutaný datový kapitalizmus by mohl mít podobně nepříjemné důsledky jako
nespoutaný raný průmyslový kapitalizmus 19. století. Do velké míry to záleží na
tom, jestli velké firmy budou nebo nebudou zneužívat svoji dominantní pozici.
Nějakou dobu jsem pracoval v Googlu a to, že jsem na vlastní oči viděl tamní
kulturu, mě celkem naplňuje optimismem, že se nic hrozného nestane. Nemyslím
si, že Google nebo jiná z největších firem usilovala o co největší zisk i za
cenu nějakých katastrofálních společenských důsledků. Problém ale je, že jim
společnost musí věřit a nemůže je při tom nijak kontrolovat.

Samozřejmě je také důležité říct, že tohle platí jenom ve svobodném světě.
Firmy, které ve stejných odvětvích působí v autoritářských zemích, jsou také
kombinací monopolu a monopsonu, ale navíc jsou ještě ovládané tamní vládou.
Politická situace se ale může dramaticky změnit i kdekoli jinde na světě.
Zkusme si představit, jaké by to bylo, kdyby Google, Facebook a Amazon se vším
svým globálním vlivem padly do služeb autoritářské vlády. Zní to jako
dystopická noční můra.

### Skutečný kolonializmus uvnitř datového kolonializmu

V datovém kolonializmu lze také najít ozvěny toho skutečného historického
kolonializmu. Do jisté míry zde pokračuje bez vyhlídky na to, že by to mohlo
být jinak. Většina globálních technologických společností má sídlo v USA, ale
sbírá data a profituje z nich globálně. Lidé v rozvíjejících se ekonomikách
rádi využijí online služby „zdarma“, ale zároveň to znamená, že místní
podnikatelé musí za reklamu nebo zprostředkování služby platit zahraničním
firmám, aby vůbec měli přístup k místním zákazníkům. Kolonizátoři v metropoli
tak dál profitují z hospodářského života v kolonii.

### Mýty, které ospravedlňují datový kolonializmus

Aby celá praxe sběru a využívání dat dávala smysl, je potřeba nějakým způsobem
nastavit společnost, aby současný stav brala jako přirozenost.

Historický kolonializmus se legitimizoval mnoha mýty, které jako vedlejší efekt
dodnes nebezpečně rezonují ve společnosti a jsou často důvodem nenávisti. Tím
hlavním je rasizmus: bylo přirozené, že bílí kolonizátoři vládli těm, o nichž
byli přesvědčení, že jsou příslušníci podřadné rasy. Brutální násilí, které
používali k dosažení nadvlády, bylo jen malou cenou za šíření našich hodnot a
vědeckého a technického pokroku do zaostalých společností, které byly často tak
zaostalé, že ani nevěděli, že pokrok západního ražení nutně potřebují.

Datový kolonializmus také vytváří mýty, které posilují datové vztahy ve
společnosti a jako vedlejší efekt vedou ke společenským změnám.

1. Data jsou pro jednotlivce bezcenná. Služba výměnou za data je výhodná,
   protože jednotlivec o nic nepřichází.

2. Sebe-prezentace je důležitá součást naší kultury. Čím více se lidé
   sebe-prezentují online, tím více ekonomicky využitelných dat o svém životě
   vytvářejí. Dopad na duševní zdraví ve společnosti je druhotný.

3. Technologie založené na datech představují vědecký a technický pokrok. Tím,
   že někdo poskytuje data, pomáhá firmám vytvářet lepší služby a nakonec celý
   lepší svět, ve kterém nás umělá inteligence osvobodí od nudné rutiny.

### Umělá inteligence jako pokorný sluha datového kolonializmu

V 19. století mnoho lidí věřilo, že železnice a technologie masového tisku
novin umožní šíření myšlenek o rovnosti a lidských právech v kolonizovaných
zemích a povede k velkým společenských změnám. Lepší propojení s metropolemi
mělo vést také k lepšímu přístupu kolonií na rozvinuté trhy a celkovému
hospodářskému rozkvětu a s ním souvisejícím snahám o větší nezávislost. Nic
takového se nestalo. Železnice se paradoxně stala symbolem uplatňování
koloniální moci a stala se nástrojem efektivnějšího využívání kolonií.

Podobné naděje dnes mnoho lidí vidí v umělé inteligenci (včetně mě, přečtěte si
motto tohoto blogu). Technologie, kterým dnes říkáme umělá inteligence, mají
potenciál zbavit lidi nudné a rutinní, ačkoli mentálně ne úplně triviální
práce, a umožní jim tak věnovat se něčemu lidštějšímu (ať už je to cokoli).

Když se dnes podíváme do skladišť Amazonu, vidíme úplný opak. Dělníci dostávají
detailní instrukce do sluchátek od počítačového programu, který současně
optimalizuje postupy všech pracovníků, aby z nich vymáčkli poslední kapku
produktivity. Jen těžko takovou práci můžeme považovat za lidštější.

Platformy takzvané sdílené ekonomiky (jako Uber nebo Lyft) také využívají
přístup k datům jak od koncových zákazníků tak od poskytovatelů služeb, které
zprostředkovávají (často s využitím strojového učení). Vlastnictví dat jim
umožňuje přenést téměř všechna rizika na zákazníky a jednotlivé poskytovatele
služeb. Ve své reklamě říkají, že nabízí pracovníkům svobodu a flexibilní
pracovní dobu. To, co doopravdy dostanou, je zaměstnání na plný úvazek bez
jakékoliv právní ochrany.

## Co si z toho odnést

Kniha vyvozuje  poměrně radikální závěry. Tvrdí, že datový kolonializmus útočí
na samotnou podstatu lidské svobody, což se snaží vysvětlit v teoretickém rámci
Hegelovy filozofie. Je pravděpodobné, že jsem úplně nepochopil, co se snaží
říct, ale tyto argumenty mě moc nepřesvědčily.

Rozhodně ale souhlasím s tím, že současná situace je v mnohém nebezpečná. Ve
veřejném prostoru chybí konceptualizace toho, co se vůbec děje a jaký druh moci
na světě vzniká. Liberální konceptualizace na to zjevně nestačí, a proto není
jednoduché se vůči této nové moci vymezit a popsat, co je špatně. Ke každé
velké moci se vždy objeví nějaká protisíla. V moderních dějinách jsme viděli,
že taková hnutí nejsou nutně mírumilovní hipíci šířící pravdu a lásku, ale
často to právě naopak.

* Moc a především chamtivost raného kapitalizmu 19. století vytvořila radikální
  levicová hnutí, ze kterých vzešly brutální totalitní režimy ve 20. století.

* Zneužití moci vítěznými mocnostmi po první světové válce způsobilo nástup
  národního socialismu v Německu.

* Postkoloniální pokračování ve využívání bývalých kolonií podnítilo nenávist,
  která se zhmotnila v islámských teroristických hnutích.

Pro výchozí situaci každé z těchto dějinných katastrof existuje jednoduché
vysvětlení, proč je nespravedlivá výchozí situace spravedlivá. Stejně je na tom
dnes datový kolonializmus. Datoví kolonizátoři představují nový druh moci,
který může vyvolat nějakou novou proti-moc. Nemůžeme vědět, jak bude vypadat,
ale historie nám říká, že by to nemuselo být nic příjemného.
